### মেশিন লার্নিং — একজন নেটওয়ার্ক ইঞ্জিনিয়ারের দৃষ্টিকোণ থেকে

---

আপনি যদি বছরের পর বছর রাউটার, সুইচ, ফায়ারওয়াল, রাউটিং প্রোটোকল এবং ট্রাফিক ফ্লো নিয়ে কাজ করে থাকেন, তবে নেটওয়ার্কের ধরন, প্যাটার্ন এবং আচরণ সম্পর্কে আপনার ইতিমধ্যেই একটি ভাল ধারণা তৈরি হয়ে গেছে বলে আশা করা যায়। আজকের নেটওয়ার্কগুলো নিরন্তরভাবে লগ, NetFlow/IPFIX রেকর্ড, SNMP কাউন্টার, স্ট্রিমিং টেলিমেট্রি, BGP আপডেট, DNS কুয়েরি, সিকিউরিটি অ্যালার্ট এবং ব্যবহারকারীর আচরণের ডেটা তৈরি করে চলেছে। এই বিশাল পরিমাণ ডেটা মানুষের পক্ষে হাতে কলমে বিশ্লেষণ করা প্রায় অসম্ভব। ঠিক এখানেই মেশিন লার্নিংয়ের কারিশমা, মেশিন লার্নিং মূলত এই সকল ডেটা থেকে “নলেজ” বের করে আনার একটি মাধ্যম। এটি স্বয়ংক্রিয়ভাবে সমস্ত ডেটা বিশ্লেষণ করে প্যাটার্ন খুঁজে বের করতে, সম্ভাব্য সমস্যা সম্পর্কে আগে থেকে ধারণা দিতে এবং অতীতের আচরণের ওপর ভিত্তি করে সিদ্ধান্ত নিতে সাহায্য করে। এই কারণেই একে অনেকে 'প্রেডিক্টিভ অ্যানালিটিক্স' বা 'স্ট্যাটিস্টিক্যাল লার্নিং' বলেও থাকেন। মেশিন লার্নিং হলো পরিসংখ্যান (Statistics), কৃত্রিম বুদ্ধিমত্তা (AI) এবং কম্পিউটার বিজ্ঞানের এক বিশেষ সংযোগস্থল।

নেটওয়ার্কিংয়ের বাইরেও আমরা প্রতিনিয়ত মেশিন লার্নিংয়ের ব্যবহার দেখছি। স্ট্রিমিং প্ল্যাটফর্মের রিকমেন্ডেশন সিস্টেম, স্প্যাম ইমেইল ফিল্টারিং, ভয়েস অ্যাসিস্ট্যান্ট, ফ্রড ডিটেকশন বা ছবি দেখে মানুষ চেনার মতো প্রযুক্তিগুলো সবই মেশিন লার্নিংয়ের উপর নির্ভরশীল। নেটওয়ার্কিংয়ের ক্ষেত্রেও ঠিক একইভাবে এই প্রযুক্তি ব্যবহার করে Anomalies শনাক্ত করা, ট্রাফিক কনজেশন নিয়ে আগে থেকে সতর্ক হওয়া, ট্রাফিক ক্লাসিফাই করা, এমনকি রাউটিং পলিসি অপ্টিমাইজ করাও সম্ভব। আপনি যদি বড় বড় প্ল্যাটফর্ম যেমনঃ ক্লাউড প্রোভাইডার, কন্টেন্ট ডেলিভারি নেটওয়ার্ক বা সোশ্যাল মিডিয়া সার্ভিসগুলোর দিকে তাকান, তবে দেখবেন তাদের প্রতিটি অপারেশনাল লেয়ারেই মেশিন লার্নিং এর ব্যবহার আছে।

সবচেয়ে গুরুত্বপূর্ণ বিষয়টি হলো, মেশিন লার্নিং এর সুবিধা পাওয়ার জন্য আপনার নেটওয়ার্ক যে অনেক বড় হতে হবে, এমন কোনো কথা নেই। এমনকি একটি ছোট আইএসপি বা এন্টারপ্রাইজ নেটওয়ার্ক বা সাধারণ একটি ল্যাবেও ট্রাফিক এবং নেটওয়ার্কের আচরণের বুদ্ধিদীপ্ত বিশ্লেষণের মাধ্যমে অনেক ভালো ফলাফল পাওয়া সম্ভব।

<img src="02-ai-ml-1.png" width="900">

**কেন মেশিন লার্নিং প্রয়োজনীয় হয়ে উঠল?**

চলুন একটু সহজভাবে বোঝার চেষ্টা করি কেন আজকের দিনে মেশিন লার্নিং আমাদের জন্য এতটা অপরিহার্য হয়ে পড়েছে।

পুরানো দিনের সেই "ইন্টেলিজেন্ট" সিস্টেমের শুরুর দিনগুলোতে ইঞ্জিনিয়াররা মূলত নিজেদের তৈরি করা নিয়মের (Hand-crafted Rules) উপর ব্যাপকভাবে নির্ভর করতেন। একজন নেটওয়ার্ক ইঞ্জিনিয়ার হিসেবে এই পদ্ধতিটি আপনার কাছে খুবই পরিচিত মনে হবে। 

উদাহরণস্বরূপ একটি সাধারণ স্প্যাম ফিল্টারের কথাই ধরুন, যা কিছু “স্ট্যাটিক রুল” এর উপর ভিত্তি করে তৈরি করা হয়। সেখানে আপনি হয়তো এমন ইমেলগুলো ব্লক করছেন যেগুলোতে বিশেষ কোনো কি-ওয়ার্ড আছে, অথবা কোনো সন্দেহজনক ডোমেইন আছে, কিংবা যার হেডারগুলোতে সমস্যা আছে। এটি অনেকটা আমাদের পরিচিত Firewall ACL বা IDS Signature এর মতোই কাজ করে। ব্যাপারটা ঠিক এরকম, যদি একটি প্যাকেট 'X' শর্তের সাথে মিলে যায়, তবে তার উপর 'Y' অ্যাকশন গ্রহণ করো।

এই ধরনের নিয়ম বা রুল-বেসড সিস্টেমগুলো সাধারণত তখনই কার্যকর হয় যখন সমস্যাটি খুব সহজ হয়, অথবা কাজের এনভায়রনমেন্ট স্থিতিশীল থাকে অথবা নেটওয়ার্ক/সিস্টেম এ্যাডমিনিষ্ট্রেটর সেই নেটওয়ার্ক/সিস্টেমের আচরণ সম্পর্কে পুরোপুরি অবগত থাকেন।
তবে নেটওয়ার্কের জটিলতা যত বাড়ে, এই চিরাচরিত পদ্ধতি তত দ্রুত ভেঙে পড়তে শুরু করে। এর প্রধান কারণগুলো হলো:

১. এই নিয়মগুলো সাধারণত একটি নির্দিষ্ট নেটওয়ার্কের জন্য তৈরি করা হয়। একটি পরিবেশের জন্য নিখুঁতভাবে তৈরি করা নিয়ম অন্য পরিবেশে পুরোপুরি সফল নাও হতে পারে। ট্রাফিক প্যাটার্ন, নতুন অ্যাপ্লিকেশন বা ব্যবহারকারীর আচরণের সামান্য পরিবর্তন হলেই পুরো লজিক নতুন করে সাজানোর প্রয়োজন পড়ে।

২. কার্যকর নিয়ম তৈরি করতে গভীর অভিজ্ঞতার প্রয়োজন হয়। আপনাকে প্রতিটি সম্ভাব্য পরিস্থিতি আগে থেকেই অনুমান করে নিতে হবে, যা বিশাল এবং পরিবর্তনশীল নেটওয়ার্কের ক্ষেত্রে বেশ কঠিন।

৩. একটি চমৎকার উদাহরণ হলো ছবিতে মানুষের মুখ শনাক্ত করা (Face Detection)। একজন মানুষ হিসেবে আমরা খুব সহজেই আরেকজনের মুখ চিনতে পারি, কিন্তু পিক্সেলের বিন্যাস দিয়ে নির্দিষ্ট নিয়ম লিখে একটি মুখকে সংজ্ঞায়িত করা প্রায় অসম্ভব। একইভাবে, একটি বড় আইএসপি নেটওয়ার্কে "স্বাভাবিক ট্রাফিক" আসলে কী হবে, তা নির্দিষ্ট নিয়ম দিয়ে লিখে দেওয়াটাও অসম্ভব। কারণ এখানে ট্রাফিকের ধরণ প্রতিনিয়ত পরিবর্তিত হয়।

**মেশিন লার্নিং কীভাবে এর সমাধান দেয়?**

মেশিন লার্নিং সম্পূর্ণ ভিন্নভাবে এই সমস্যার সমাধান করে। এখানে সরাসরি কোনো নিয়ম লিখে দেওয়ার পরিবর্তে, আপনি অ্যালগরিদমকে প্রচুর পরিমাণে ট্রেইনিং ডেটা প্রদান করেন। সিস্টেম তখন নিজেই সেই ডেটা থেকে প্যাটার্ন খুঁজে বের করে। নেটওয়ার্কিংয়ের ভাষায় বলতে গেলে— একটি SYN Flood আক্রমণ দেখতে ঠিক কেমন হবে তা আগে থেকে সংজ্ঞায়িত করার বদলে, আপনি সিস্টেমকে সাধারণ ট্রাফিক এবং আক্রমণাত্মক ট্রাফিক—উভয় ধরনের প্রচুর ট্রেইনিং ডেটা দিবেন। আপনার দেওয়া ট্রেইনিং ডেটা বিশ্লেষণ করে সময়ের সাথে সাথে সিস্টেমটি নিজেই স্বয়ংক্রিয়ভাবে এদের মধ্যকার পার্থক্যকারী বৈশিষ্ট্যগুলো চিনে নিতে শিখবে।

**সুপারভাইজড লার্নিং (Supervised Learning)**

মেশিন লার্নিংয়ের অধিকাংশ ব্যবহারিক প্রয়োগই মূলত ট্রেইনিং ডেটা থেকে শিক্ষা নিয়ে সিদ্ধান্ত গ্রহণের প্রক্রিয়াকে স্বয়ংক্রিয় করে তোলে। এই পদ্ধতিটিকে বলা হয় সুপারভাইজড লার্নিং।

সুপারভাইজড লার্নিংয়ের ক্ষেত্রে, প্রতিটি উদাহরণ একটি ইনপুট (Input) এবং একটি কাঙ্ক্ষিত আউটপুট (Desired Output) নিয়ে গঠিত হয়। একজন নেটওয়ার্ক ইঞ্জিনিয়ারের জন্য, ইনপুট হতে পারে ট্রাফিকের বৈশিষ্ট্য (Features), লগ (Logs) বা বিভিন্ন মেট্রিকস; আর আউটপুট হতে পারে "ভাল ট্রাফিক" বা "ম্যালিশিয়াস ট্রাফিক"- এর মতো লেবেল।
কল্পনা করুন, NetFlow ডেটা ব্যবহার করে আপনি একটি DDoS ডিটেকশন সিস্টেম তৈরি করছেন। প্রতিটি Flow রেকর্ডে প্যাকেট কাউন্ট, বাইট রেট, ডিউরেশন, প্রোটোকল এবং ফ্ল্যাগ-এর মতো বিভিন্ন বৈশিষ্ট্য বা ফিচার থাকে। আপনি যদি আগে থেকেই জানেন যে কোন Flow গুলো এ্যাটাকের অংশ ছিল, তবে আপনি একটি মেশিন লার্নিং মডেলকে ট্রেইন করতে পারেন যা স্বয়ংক্রিয়ভাবে নতুন কোন Flow কে ক্লাসিফাই করতে পারবে।

বাস্তব জগতের বেশ কিছু নেটওয়ার্কিং সমস্যা এই সুপারভাইজড লার্নিং কাঠামোর মধ্যে খুব সহজেই মানিয়ে যায়। Flow রেকর্ড থেকে ম্যালিশিয়াস ট্রাফিক শনাক্ত করা এর একটি উদাহরণ। এখানে ইনপুট হলো নেটওয়ার্ক টেলিমেট্রি এবং আউটপুট হলো সেই ট্রাফিকটি “ভাল” নাকি “ম্যালিশিয়াস” - আগে থেকেই নির্ধারণ করা একটি লেবেল (Label)। অর্থাৎ সুপারভাইজড লার্নিং ব্যবহার করে মেশিন লার্নিং মডেল তৈরী করার আগে ট্রেইনিং ডেটা সেট তৈরি করার জন্য ট্রাফিক সংগ্রহ করতে হয় এবং সিকিউরিটি রিপোর্ট এর উপর ভিত্তি করে ডেটা সেটকে 'লেবেল' করতে হয়।

লিঙ্কের সমস্যা বা কনজেশন সম্পর্কে আগে থেকে অনুমান করা মেশিন লার্নিং এর আরেকটি গুরুত্বপূর্ণ ব্যবহার। ইনপুট হিসেবে Historical Utilization, Error Rate, Temperature Data এবং ডিভাইসের লগ ব্যবহার করা যেতে পারে; অন্যদিকে আউটপুট লেবেল বোঝানোর জন্য কোন ফেইলিয়র ঘটেছে কি না তা উল্লেখ করা যেতে পারে।

অ্যাপ্লিকেশনের এর উপর ভিত্তি করে ট্রাফিক ক্লাসিফাই করাও মেশিন লার্নিং এর একটি সাধারণ কাজ। সব সময় ডিপ প্যাকেট ইন্সপেকশন (DPI) করা সম্ভব হয় না, কিন্তু ট্রাফিকের পরিসংখ্যানগত বৈশিষ্ট্যগুলো (Statistical Features) বিশ্লেষণ করে সহজেই বোঝা সম্ভব যে সেই ট্রাফিকটি স্ট্রিমিং, গেমিং, ভিওআইপি নাকি ফাইল ট্রান্সফারের অংশ।

সুপারভাইজড লার্নিংয়ে সিস্টেমটি মূলত লেবেল যুক্ত ডেটা থেকে শেখে — অনেকটা প্রশিক্ষণের সময় একজন শিক্ষক যেমন শিক্ষার্থীকে সঠিক উত্তরগুলো বলে দেন। এই ধরণের ডেটা সেট তৈরি করা কিছুটা সময়সাপেক্ষ হতে পারে, তবে এর মাধ্যমে তৈরি হওয়া মডেলগুলো সাধারণত নির্ভরযোগ্য হয়।

**আনসুপারভাইজড লার্নিং (Unsupervised Learning)**

নেটওয়ার্কিংয়ের সব সমস্যার ক্ষেত্রেই যে আগে থেকে 'লেবেল' করা বা চিহ্নিত করা উদাহরণ (ট্রেইনিং ডেটা) থাকবে, এমন কোনো কথা নেই। অর্থাৎ, সব সময় আমাদের কাছে এমন ডেটা থাকে না যেখানে বলা আছে যে এটি 'ভালো' আর এটি 'খারাপ'। অনেক সময় আপনি আগে থেকে জানবেনই না যে আসলে কোন ধরণের আচরণকে "অস্বাভাবিক" বা “এবনরমাল” বলা উচিত। ঠিক এই জায়গাতেই 'আনসুপারভাইজড লার্নিং' অত্যন্ত প্রয়োজনীয় হয়ে উঠে।

আনসুপারভাইজড লার্নিং কোনো পূর্বনির্ধারিত ফলাফল বা আউটপুট ছাড়াই ডেটা বিশ্লেষণ করে এবং নিজে থেকেই তথ্যের ভেতরে লুকিয়ে থাকা প্যাটার্নগুলো খুঁজে বের করে। এর একটি অন্যতম বড় প্রয়োগ হলো নেটওয়ার্ক ট্রাফিকের ক্ষেত্রে Anomaly Detection। এখানে কোনো সুনির্দিষ্ট এ্যাটাকের ধরণ (Attack Signatures) বলে দেওয়া হয় না, বরং সিস্টেম নিজেই শিখে নেয় যে "স্বাভাবিক ট্রাফিক" দেখতে কেমন হয় এবং যখনই সেই স্বাভাবিক অবস্থা থেকে কোনো বিচ্যুতি ঘটে, তখন সেটি আমাদেরকে এলার্ট জেনারেট করে। এই পদ্ধতিটি বিশেষ করে "জিরো-ডে অ্যাটাক" (Zero-day Attack) বা ভুল কনফিগারেশন (Misconfigurations) শনাক্ত করার জন্য বেশ কার্যকরী।

এর আরেকটি ব্যবহার হলো 'ট্রাফিক ক্লাস্টারিং' (Traffic Clustering)। একজন নেটওয়ার্ক অপারেটর হয়তো কোনো নির্দিষ্ট ক্যাটাগরি ছাড়াই তার গ্রাহকদের ব্যবহারের ধরণ অনুযায়ী বিভিন্ন গ্রুপে ভাগ করতে চান — যেমন ধরুন, যারা বেশি ভিডিও দেখেন (Heavy Streamers), গেমার, অফিসের ভিপিএন ব্যবহারকারী কিংবা আইওটি (IoT) ডিভাইস ব্যবহারকারী ইত্যাদি। একইভাবে, অ্যাক্সেস লগ (Access Log) বিশ্লেষণ করে এমন সব অস্বাভাবিক ব্যবহারের ধরণ খুঁজে পাওয়া সম্ভব যা থেকে বট (Bots), ডেটা স্ক্র্যাপিং বা হ্যাক হওয়া কোনো কম্পিউটার সম্পর্কে ধারণা পাওয়া যায়।

এই পদ্ধতিগুলোর ফলাফল মূল্যায়ন করা কিছুটা কঠিন হতে পারে কারণ এখানে সরাসরি কোনো একটি নির্দিষ্ট "সঠিক উত্তর" থাকে না; তবে গভীরভাবে কোনো কিছু বিশ্লেষণ এবং সার্বক্ষণিক নজরদারির (Monitoring) জন্য এগুলো অত্যন্ত কার্যকরী।

**রিইনফোর্সমেন্ট লার্নিং (Reinforcement Learning)**

সুপারভাইজড বা আনসুপারভাইজড লার্নিং থেকে এটি বেশ ভিন্ন ধরনের একটি পদ্ধতি। এখানে সিস্টেমকে সরাসরি সঠিক উত্তর বলে দেওয়া হয় না, আবার শুধু ডেটার মধ্যে লুকানো প্যাটার্ন খুঁজতেও বলা হয় না। বরং সিস্টেম নিজেই পরিবেশের সাথে Interaction করে শিখে — কোন কাজ করলে ভালো ফল হয়, আর কোন কাজ করলে খারাপ ফল হয়।

একজন নেটওয়ার্ক ইঞ্জিনিয়ারের কাছে এটি অনেকটা এমন একটি স্বয়ংক্রিয় অপারেটরের মতো, যাকে শুরুতে সব নিয়ম শেখানো হয় না; বরং তাকে নেটওয়ার্কের উপর কাজ করতে দেওয়া হয়, এবং তার সিদ্ধান্তের ফলাফলের ভিত্তিতে তাকে “পুরস্কার” বা “শাস্তি” দেওয়া হয়। সময়ের সাথে সাথে সে শিখে যায় কোন সিদ্ধান্ত নিলে নেটওয়ার্ক ভালো থাকে।

রিইনফোর্সমেন্ট লার্নিংয়ে একটি সিস্টেম (Agent) এমনভাবে কাজ করে যে প্রতিবার কোনো সিদ্ধান্ত (Action) নেওয়ার পর সে একটি প্রতিক্রিয়া (Reward বা Penalty) পায়। এই প্রতিক্রিয়ার উপর ভিত্তি করে ভবিষ্যতে সে তার আচরণ পরিবর্তন করে। ধরুন আপনি একটি স্বয়ংক্রিয় ট্রাফিক কন্ট্রোল সিস্টেম তৈরি করছেন, যা লিংকের লোড অনুযায়ী রাউটিং পাথ পরিবর্তন করতে পারে। যদি তার সিদ্ধান্তের ফলে লেটেন্সি কমে এবং প্যাকেট লস কম হয়, তাহলে সেটি একটি “ভালো” ফলাফল — অর্থাৎ Reward । আর যদি কনজেশন বেড়ে যায়, তাহলে সেটি খারাপ ফলাফল — অর্থাৎ Penalty । এভাবে সিস্টেম ধীরে ধীরে শিখে যাবে কোন পরিস্থিতিতে কোন পাথ বেছে নেওয়া উচিত।

রিইনফোর্সমেন্ট লার্নিং প্রোডাকশন নেটওয়ার্কে সরাসরি ব্যবহার করা সবসময় সহজ নয়। কারণ ভুল সিদ্ধান্তের ফলে প্রোডাকশন সিস্টেম ক্ষতিগ্রস্ত হতে পারে। তাই অনেক ক্ষেত্রে প্রথমে সিমুলেশন পরিবেশে (টেস্টবেড) এই ধরনের সিস্টেম ট্রেইন করতে হয়। এছাড়া নেটওয়ার্কের লক্ষ্য কী — সর্বোচ্চ Throughput, নাকি সর্বনিম্ন Latency, নাকি সর্বোচ্চ Stability — তা পরিষ্কারভাবে নির্ধারণ করাও জরুরি। কারণ সিস্টেম তার "Reward বা Penalty" কাঠামোর উপর ভিত্তি করে শিখে।

**ডেটা রিপ্রেজেন্টেশন বা তথ্যের উপস্থাপনা বোঝা খুবই জরুরী**

মেশিন লার্নিং সঠিকভাবে কাজ করার জন্য নেটওয়ার্কের ডেটাগুলোকে এমনভাবে সাজাতে হয় যাতে করে কম্পিউটার দক্ষভাবে তা প্রসেস করতে পারে। এর একটি সহজ এবং সাধারণ উপায় হলো তথ্যগুলোকে একটি টেবিল বা তালিকার মতো করে চিন্তা করা। এখানে প্রতিটি Row এক একটি একক Entity কে রিপ্রেজেন্ট করে। যেমন একটি নির্দিষ্ট ট্রাফিক ফ্লো, প্যাকেটের সারসংক্ষেপ, একটি নেটওয়ার্ক ডিভাইস, অথবা সময়ের একটি নির্দিষ্ট উইন্ডো (Time Window)। অন্যদিকে, প্রতিটি Column এক একটি পরিমাপযোগ্য বৈশিষ্ট্যকে নির্দেশ করে, যেমন: প্যাকেট রেট (Packet Rate), বাইটের পরিমাণ (Byte Count), সময়কাল (Duration), প্রোটোকল (Protocol), উৎস এবং গন্তব্যের বৈশিষ্ট্য (Source and Destination Characteristics), এরর কাউন্টার (Error Counters), সিপিইউ ইউটিলাইজেশন (CPU Utilization) ইত্যাদি। মেশিন লার্নিংয়ের পরিভাষায়, এই Row গুলোকে বলা হয় Samples এবং Column গুলোকে বলা হয় Features।

সঠিক এবং অর্থপূর্ণ ফিচার বাছাই করাটা এখানে অত্যন্ত গুরুত্বপূর্ণ একটি ধাপ। অনেক সময় মূল ডেটা বা Raw ডেটাকে সরাসরি ব্যবহার না করে তাকে প্রি-প্রসেসিং, এগ্রেগেশন বা ট্রান্সফর্মেশনের প্রয়োজন হয় — এই বিশেষ প্রক্রিয়াটিকে বলা হয় "ফিচার ইঞ্জিনিয়ারিং" (Feature Engineering)।

যদি আপনার বাছাই করা ফিচারগুলোর মধ্যে প্রাসঙ্গিক তথ্যের অভাব থাকে, তবে পৃথিবীর কোনো উন্নত অ্যালগরিদমই সেই ঘাটতি পূরণ করতে পারবে না। উদাহরণস্বরূপ, শুধুমাত্র সোর্স আইপি (Source IP) অ্যাড্রেস দেখে কোনো এ্যাটাকের ধরণ সফলভাবে অনুমান করার সম্ভাবনা খুব কম। কিন্তু এর সাথে যদি আপনি Flow Statistics বা Behavioral Metrics যুক্ত করেন, তবেই কেবল কাজটি বাস্তবসম্মত হয়ে উঠে।

**মডেল তৈরির আগে সমস্যাটি গভীরভাবে জানতে হবে**

মেশিন লার্নিংয়ের জগতে পা রাখা একজন নেটওয়ার্ক ইঞ্জিনিয়ারের জন্য সম্ভবত সবচেয়ে গুরুত্বপূর্ণ শিক্ষা হলো—"শুধুমাত্র অ্যালগরিদম কখনোই সমস্যার সমাধান করতে পারে না”। আপনার কাজের মূল লক্ষ্য এবং আপনার কাছে থাকা ডেটা সম্পর্কে স্পষ্ট ধারণা থাকা এখানে একান্ত জরুরি।

নেটওয়ার্ক ইঞ্জিনিয়ারদের জন্য মেশিন লার্নিং শেখা মানে আপনার পরিচিত পুরনো ধারণাগুলোকে ত্যাগ করা নয়, বরং এটি হলো স্ট্যাটিক অটোমেশন থেকে ডেটা-চালিত বুদ্ধিমত্তার (Data-driven Intelligence) দিকে এগিয়ে যাওয়ার একটি বিবর্তন। ঠিক যেমন রাউটিং প্রোটোকলগুলো একে অপরের সাথে তথ্য বিনিময়ের মাধ্যমে নেটওয়ার্ক টপোলজি চিনে নেয়, মেশিন লার্নিং মডেলগুলোও ডেটা থেকে কোনো নির্দিষ্ট সমস্যার কাঠামো বা ধরন শিখে নেয়। তাই একটি মডেল তৈরি করার আগে, নিচের প্রশ্নগুলো নিয়ে ভাবা আপনার জন্য সহায়ক হতে পারে।

• আপনি ঠিক কোন অপারেশনাল সিদ্ধান্তটিকে স্বয়ংক্রিয় বা আরও উন্নত করতে চাইছেন?
• মডেলকে শেখানোর জন্য আপনি কি যথেষ্ট এবং বৈচিত্র্যময় ট্রেইনিং ডেটা সংগ্রহ করেছেন?
• আপনার সংগৃহীত ডেটার মধ্যে কি সত্যিই সেই সিদ্ধান্ত নেওয়ার মতো প্রয়োজনীয় ফিচার আছে?
• আপনি আপনার মডেলের সাফল্য কিভাবে মূল্যায়ন করবেন— শনাক্তকরণের নির্ভুলতা (Accuracy), ভুল সংকেত (False Positives), নাকি রেসপন্স টাইম দেখে?
• এই মডেলটি আপনার বর্তমান মনিটরিং বা অটোমেশন সিস্টেমের সাথে কীভাবে Integrated হয়ে কাজ করবে?

বাস্তবে দেখা যায়, অনেক প্রজেক্ট ব্যর্থ হয় অ্যালগরিদমের দুর্বলতার কারণে নয়, বরং ভুল সমস্যা নিয়ে মডেল তৈরি করার কারণে অথবা পর্যাপ্ত সঠিক ডেটার অভাবে।

**নেটওয়ার্ক ইঞ্জিনিয়ারদের জন্য বৃহত্তর প্রেক্ষাপট**

চলুন আমরা আমাদের এই আলোচনার একদম শেষ পর্যায়ে এসে পুরো বিষয়টির একটি বৃহত্তর চিত্র বা প্রেক্ষাপট বোঝার চেষ্টা করি। একজন অভিজ্ঞ নেটওয়ার্ক ইঞ্জিনিয়ার হিসেবে এই নতুন প্রযুক্তিকে আপনার কীভাবে দেখা উচিত, তা নিচে সহজভাবে তুলে ধরা হলো।

• দক্ষতার বিকল্প নয়, বরং তার শক্তিশালী সম্প্রসারণঃ মেশিন লার্নিংকে কখনোই আপনার দীর্ঘদিনের অর্জিত প্রথাগত নেটওয়ার্কিং অভিজ্ঞতার বিকল্প হিসেবে দেখা উচিত নয়। বরং, এটি হলো আপনার সেই দক্ষতারই একটি অত্যন্ত শক্তিশালী এবং আধুনিক সম্প্রসারণ।

• আপনার অভিজ্ঞতাই মডেল তৈরির মূল ভিত্তিঃ নেটওয়ার্ক প্রোটোকল, ট্রাফিকের আচরণ, ফেইলিয়র মোড (Failure Modes) এবং অপারেশনাল সীমাবদ্ধতা সম্পর্কে আপনার যে গভীর জ্ঞান রয়েছে, তা একটি কার্যকরী মেশিন লার্নিং মডেল ডিজাইন করার জন্য অপরিহার্য প্রেক্ষাপট বা "কনটেক্সট" প্রদান করে। অর্থাৎ, আপনার অভিজ্ঞতা ছাড়া এই মডেলগুলো প্রাণহীন।

• আধুনিক অবকাঠামোর অপরিহার্য অংশঃ আজকের আধুনিক অবকাঠামো—যেমন ক্লাউড নেটওয়ার্ক, আইএসপি, ডেটা সেন্টার এবং সিকিউরিটি প্ল্যাটফর্মগুলোতে মেশিন লার্নিং এখন অপারেশনাল টুলকিটের একটি অবিচ্ছেদ্য অংশ হয়ে উঠছে।

• পরিবর্তনশীল ও বুদ্ধিদীপ্ত সিস্টেমঃ এই প্রযুক্তি এমন সব সিস্টেম তৈরি করতে সাহায্য করে যা পরিবর্তনশীল পরিস্থিতির সাথে নিজেকে খাপ খাইয়ে নিতে পারে, খুব সূক্ষ্ম অস্বাভাবিকতা (Subtle Anomalies) শনাক্ত করতে পারে এবং বিশাল টেলিমেট্রি স্ট্রিম থেকে কার্যকর ও প্রয়োজনীয় তথ্যগুলো বের করে আনতে পারে।

• একটি বিবর্তন, পুরনোকে বর্জন নয়ঃ একজন নেটওয়ার্ক ইঞ্জিনিয়ারের জন্য মেশিন লার্নিং শেখার অর্থ এই নয় যে আপনি আপনার পরিচিত পুরনো ধারণাগুলো ত্যাগ করছেন। বরং এটি হলো নির্দিষ্ট নিয়ম-ভিত্তিক (Static Rule-based) অটোমেশন থেকে ডেটা-চালিত বুদ্ধিমত্তার (Data-driven Intelligence) দিকে আপনার দক্ষতার একটি বিবর্তন।