### সুপারভাইজড মেশিন লার্নিং (Supervised Machine Learning)

---

আপনি যদি নেটওয়ার্ক ইঞ্জিনিয়ার হয়ে থাকেন, তাহলে সুপারভাইজড মেশিন লার্নিং ধারণাটি খুব অচেনা মনে হওয়ার কথা নয়। আমরা যখন কোনো নেটওয়ার্কের সমস্যা বিশ্লেষণ করি, তখন সাধারণত বর্তমান পরিস্থিতিকে আগের ঘটনার সাথে মিলিয়ে দেখি, প্যাটার্ন খুঁজে বের করি এবং অনুমান করি আসলে কী ঘটছে। সুপারভাইজড মেশিন লার্নিংও ঠিক একই কাজ করে — তবে এটি মানুষের বদলে ডেটা থেকে স্বয়ংক্রিয়ভাবে শেখে।

সুপারভাইজড মেশিন লার্নিং সবচেয়ে বেশি ব্যবহৃত পদ্ধতিগুলোর একটি, কারণ এখানে সিস্টেমকে এমন ট্রেইনিং ডেটা দিয়ে শেখানো হয় যেখানে সঠিক উত্তর আগে থেকেই জানা থাকে। নেটওয়ার্কিংয়ের ভাষায় বলতে গেলে, এটি অনেকটা পুরনো ইনসিডেন্ট টিকিটের বিশাল একটি সংগ্রহের মতো — যেখানে প্রতিটি ঘটনার লক্ষণ (Symptoms) এবং নিশ্চিত কারণ (Root Cause) উভয়ই লেখা আছে। সিস্টেম এই ট্রেইনিং ডেটাগুলো থেকে শেখে কোন লক্ষণ কোন ফলাফলের সাথে সম্পর্কিত।

ধরা যাক, আপনি আপনার নেটওয়ার্ক থেকে লগ, NetFlow/IPFIX রেকর্ড, ইন্টারফেস কাউন্টার, BGP আপডেট, DNS কুয়েরি এবং সিকিউরিটি অ্যালার্ট সংগ্রহ করছেন। যদি এই ডেটাগুলো আগে থেকেই লেবেল করা থাকে — যেমন “স্বাভাবিক ট্রাফিক”, “DDoS আক্রমণ”, “লিংক কনজেশন”, “ভুল কনফিগারেশন” — তাহলে একটি সুপারভাইজড মডেল এসব ট্রেইনিং ডেটা থেকে শিখে ভবিষ্যতে নতুন ট্রাফিক বিশ্লেষণ করে নিজেই অনুমান করতে পারবে কী ঘটছে।

একটি সুপারভাইজড মডেলকে এই পদ্ধতিতে শেখানোর জন্য যে ট্রেইনিং ডেটা ব্যবহার করা হয় তাকে বলা হয় ট্রেইনিং সেট। এতে প্রতিটি ইনপুটের সাথে একটি সঠিক আউটপুট জোড়া থাকে। নেটওয়ার্কিংয়ের ক্ষেত্রে ইনপুট হতে পারে ট্রাফিকের বৈশিষ্ট্য, প্যাকেট পরিসংখ্যান বা ডিভাইসের মেট্রিকস, আর আউটপুট হতে পারে একটি নির্দিষ্ট সিদ্ধান্ত বা লেবেল। এই ডেটা তৈরি করতে মানুষের শ্রম লাগে — কারণ কাউকে না কাউকে ঘটনাগুলো সঠিকভাবে চিহ্নিত করতে হয় — কিন্তু একবার মডেল তৈরি হয়ে গেলে এটি এমনভাবে পরবর্তী কাজগুলো দ্রুত করতে পারে যা মানুষের পক্ষে রিয়েল-টাইমে করা কঠিন বা অসম্ভব।

<img src="03-ai-ml-1.png" width="900">

**সুপারভাইজড সমস্যার দুই প্রধান ধরন: Classification এবং Regression**

সুপারভাইজড লার্নিংয়ের বেশিরভাগ সমস্যাই মূলত দুই ধরনের হয় — ক্লাসিফিকেশন (Classification) এবং রিগ্রেশন (Regression)। (তবে আরও কিছু ধরণ আছে।)

**Classification — কোন ক্যাটাগরিতে পড়ে তা নির্ধারণ করা**

ক্লাসিফিকেশনের ক্ষেত্রে লক্ষ্য হলো কোনো কিছু নির্দিষ্ট কিছু সম্ভাব্য শ্রেণির (Category) মধ্যে একটিতে ফেলা। নেটওয়ার্কিংয়ে এর উদাহরণ খুবই সাধারণ। ধরুন আপনি ট্রাফিককে বিভিন্ন শ্রেণিতে ভাগ করতে চান যেমনঃ স্বাভাবিক ব্যবহারকারীর ট্রাফিক, ম্যালওয়্যার ট্রাফিক, DDoS আক্রমণ, পোর্ট স্ক্যান, ডেটা চুরি (Exfiltration) ইত্যাদি। এখানে আউটপুট কোনো সংখ্যা নয় — এটি একটি নির্দিষ্ট লেবেল।
ক্লাসিফিকেশনের একটি বিশেষ ধরন হলো বাইনারি ক্লাসিফিকেশন, যেখানে মাত্র দুটি সম্ভাব্য ফলাফল থাকে। এটি মূলত একটি “হ্যাঁ” বা “না” ধরনের সিদ্ধান্ত। উদাহরণস্বরূপ, এই ট্রাফিক কি ম্যালিশিয়াস? এই হোস্ট কি কম্প্রোমাইজড? এই ইমেইল কি ফিশিং? এই ধরনের সমস্যায় একটি শ্রেণিকে “পজিটিভ” এবং অন্যটিকে “নেগেটিভ” বলা হয়। এখানে “পজিটিভ” মানে ভালো নয় — বরং আপনি যেটি শনাক্ত করতে চান সেটিই পজিটিভ। যেমন আক্রমণ শনাক্ত করার ক্ষেত্রে আক্রমণই পজিটিভ ক্লাস হবে।
যখন দুইয়ের বেশি শ্রেণি থাকে, তখন সেটিকে বলা হয় মাল্টিক্লাস ক্লাসিফিকেশন। যেমন বিভিন্ন ধরনের আক্রমণ শনাক্ত করা — SYN Flood, DNS Amplification, HTTP Flood ইত্যাদি — সবই আলাদা শ্রেণি।

**Regression — একটি সংখ্যামূলক মান অনুমান করা**

রিগ্রেশন সমস্যায় লক্ষ্য হলো কোনো শ্রেণি নয়, বরং একটি ধারাবাহিক সংখ্যামূলক মান পূর্বাভাস করা। নেটওয়ার্কিংয়ে এর উদাহরণও অনেক, যেমনঃ ভবিষ্যতের ব্যান্ডউইথ ব্যবহার কত হবে? প্যাকেট লসের শতাংশ কত হতে পারে? লেটেন্সি কত বাড়তে পারে? রাউটারের CPU ব্যবহার কত হবে? কখন লিংক কনজেস্টেড হতে পারে? ইত্যাদি। এখানে ফলাফল একটি নির্দিষ্ট তালিকা থেকে বাছাই করা হয় না — বরং একটি নির্দিষ্ট পরিসরের যেকোনো মান হতে পারে।

ধরুন আপনি পরবর্তী এক ঘণ্টার ট্রাফিক ভলিউম অনুমান করছেন। ফলাফল হতে পারে 1.20 Gbps, 1.23 Gbps বা 1.27 Gbps। এই মানগুলোর মধ্যে পার্থক্য খুব ছোট এবং এগুলো একটি ধারাবাহিক পরিবর্তন নির্দেশ করে — এটিই রিগ্রেশনের বৈশিষ্ট্য।

**সহজভাবে পার্থক্য বোঝার উপায়**

কোনো সমস্যা ক্লাসিফিকেশন নাকি রিগ্রেশন — তা বোঝার সবচেয়ে সহজ উপায় হলো আউটপুটের প্রকৃতি দেখা। যদি আউটপুট একটি নির্দিষ্ট তালিকার লেবেল হয়, তাহলে এটি ক্লাসিফিকেশন। যদি আউটপুট একটি ধারাবাহিক সংখ্যা হয়, তাহলে এটি রিগ্রেশন।
উদাহরণ হিসেবে ধরুন: আপনি যদি জানতে চান ট্রাফিকটি DDoS আক্রমণ কিনা — উত্তর হবে “হ্যাঁ” বা “না”, মাঝামাঝি কোনো লেবেল নেই। এটিই ক্লাসিফিকেশন। কিন্তু যদি আপনি লিংকের ইউটিলাইজেশন কত শতাংশ হবে তা অনুমান করতে চান — যেমন 72%, 73% বা 74% — তাহলে এটি রিগ্রেশন, কারণ মানগুলো ধারাবাহিকভাবে পরিবর্তিত হয়।
 
**আধুনিক নেটওয়ার্কে এর গুরুত্ব**

আজকের নেটওয়ার্ক প্রতি সেকেন্ডে বিপুল পরিমাণ টেলিমেট্রি ডেটা তৈরি করে, যা মানুষের পক্ষে হাতে বিশ্লেষণ করা অসম্ভব। সুপারভাইজড মেশিন লার্নিং এই ডেটা থেকে অতীত অভিজ্ঞতা ব্যবহার করে নতুন পরিস্থিতি বিশ্লেষণ করতে পারে। নেটওয়ার্ক ইঞ্জিনিয়ারদের জন্য এটি মূলত স্ট্যাটিক রুল-ভিত্তিক অটোমেশন থেকে ডেটা-চালিত অটোমেশনের দিকে একটি বড় পরিবর্তন। এখানে নির্দিষ্ট থ্রেশহোল্ড বা সিগনেচার লিখে দেওয়ার পরিবর্তে সিস্টেম নিজেই বাস্তব ডেটা থেকে প্যাটার্ন শেখে।

বাস্তবে বিভিন্ন কাজে এই প্রযুক্তি ব্যবহার করে করা যায়, যেমনঃ স্বয়ংক্রিয় অ্যানোমালি শনাক্তকরণ, আক্রমণ সনাক্তকরণ, ক্যাপাসিটি প্ল্যানিং, ভবিষ্যৎ পারফরম্যান্স পূর্বাভাস, ট্রাফিক ক্লাসিফিকেশন এবং ডিভাইস ব্যর্থতার আগাম সতর্কতা। এক অর্থে, এটি এমন একজন অত্যন্ত অভিজ্ঞ নেটওয়ার্ক ইঞ্জিনিয়ারের মতো, যিনি হাজার হাজার ঘটনা দেখেছেন — তবে পার্থক্য হলো, এই “ডিজিটাল ইঞ্জিনিয়ার” কখনো ক্লান্ত হয় না এবং মেশিনের গতিতে কাজ করতে পারে।
